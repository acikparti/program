# SAĞLIK 

Saglik maddesi ancak mevcut saglik sistemindeki temel problem mercek altina alindiktan sonra ustunden gecilebilir.

A)	HEKİMLERİN TALEPLERİ

a.	Sabit maaşlarının iyileştirilmesi ve performans sisteminin kaldırılması
b.	Emeklilik sonrasında alacakları maaşların iyileştirilmesi
c.	Hastane ortamlarının güvenli hale getirilmesi
d.	İnsani koşullarda çalışmak


KRONİK PROBLEMLERİN BİRBİRİYLE İLİŞKİSİ

1)	ŞİDDET: Son dönemde sağlık personeline şiddetin artmasının arkasında birden fazla kompleks süreç vardır. Bunlar;
a.	Toplumdaki genel huzursuzluk hali: Ülke ve dünya genelindeki ekonomik istikrarsızlıklar insanların tahammül sınırlarını zorlamaktadır. Para ve zamanın birbiriyle bağlantılı olarak bulunması zor değerler haline gelmiştir. Günümüzde bir insanın bir gününü hastaneye ayırması bazı kişiler için ( özellikle yeri kolay doldurulan bir işte çalışanlar için) iş yerinden kovulmasına ya da alacağı maaştan ciddi bir kesinti yapılmasına sebep olabilmektedir. Oysa ki gerek hastanelerimizdeki yoğunluk gerek de pek çok tedavi sürecinin doğası gereği hastaların bazen tek bir hastalığın  tedavisi için aynı hastaneye defalarca gitmeleri; bir tetkik randevusunu aylarca beklemeleri ya da sadece tedavinin tamamlanması için bile birkaç kere gidip gelmeleri gerekebilmektedir. Bu durum kanser, kronik hastalık vb. durumlarda aylarca sürebilmektedir. Hal böyleyken zamanın bu kadar kıymetli olduğu bu çağda insanlar tıbbi tedavi hizmetlerini alırken iş hayatları sekteye uğrayabilmektedir. Bu durum hastaların gerginliğini ve şiddete meyillerini arttıran bir faktördür. Burada üzücü olan hastaların bu durumun sorumlusu olarak hekimleri ve sağlık personelini görmeleridir.
b.	Madalyonun diğer yüzünde ise çoğunlukla hiç haketmemesine rağmen patlayan bu şiddet enerjisine maruz kalan hekim ve sağlık personeli vardır.
Sağlık hizmetlerini diğer hizmetlerden farklı kılan şeylerin farkında olmak bu hizmeti sunan insanları anlamayı kolaylaştıracaktır. Elbette her iş kolunun sisteme kattığı bir değer vardır. Sağlık hizmetini diğer hizmetlerden ayıran bazı faktörler vardır. Sağlık personelinin mutsuzluğunun temelinde düş kırıklığı yatar. Hekim bazında konuşacak olursak bu kişiler ülkedeki pek çok meslek dalı mensuplarına göre çok daha uzun süreler eğitim görürler ve yapacakları işin doğası gereği hata kabul etmemesi nedeniyle eğitim süreçleri oldukça ağır geçer. Lisans, uzmanlık, yandal, mecburi hizmetler vs. derken bu insanlar büyük beklentilerle mesleğe atılırlar. Çünkü bu yetkinliğe ulaşmak için çok emek vermiş ve bu süreçte bir insan hayatının ağır sorumluluğunu taşımışlardır. Bir şirket batabilir, fabrika durabilir ciddi maddi kayıplar yaşanabilir ancak bu kayıpların hiçbiri bir anneye bebeğinizi kaybettik demenin vicdani yüküyle karşılaştırılamaz. Özetle hekimler yaptıkları işin takdir görmesini en çok da bu yüzden isterler. Ben bunca yıllık meslek hayatımda son dönemdeki kadar maaşından şikayet eden hekim görmedim. Bunda yaşanan ekonomik küçülmenin ciddi etkisi olsa da asıl neden artık hekimlerin manevi olarak da tatmin bulamaması ve sürekli olarak maruz kaldıkları koşulların (üstlerden mobbing, kamuoyundan, hükümetten ve halktan gelen olumsuz yorumlar, şiddet ve ağır iş yükü ) her geçen gün kötüye gitmesidir.




2)	SAĞLIK HİZMETİNDE KALİTE DÜŞÜKLÜĞÜ: 
a.	Performans sistemi hekimleri puan yapmazsan para alamazsın diyerek ya da mhrs üzerinden 5 dkda bir hasta bakmaya zorlayarak halkın alacağı sağlık hizmetinin kalitesini oldukça düşürmektedir.
b.	Diş hekimliği için konuşacak olursak; hastanelerin ihale usulü anlaştığı teknisyenlik hizmeti veren şirketlerin çoğu en düşük kalitede hizmet vermektedir. Bu da hekimin hasta ağzına kötü kalitede bir protez takmasına; o protezin altındaki dişlerin birkaç yıl içinde ya da daha kısa sürede kaybına ya da hastanın o protezi kullanamamasına ve bu döngülerin tekrarlanmasına sebep olmaktadır. Bu da uzun vadede devletin sırtına daha çok mali yük binmesine sebep olmaktadır.
c.	Hastaların düzenli diş hekimi kontrolüne gitmemeleri ağızda yapılacak işlemlerin gittikçe zorlaşmasına ve maliyetlerin artmasına sebep olmaktadır.
d.	Sağlık hizmetlerinde kalite düşüklüğünün bir diğer sebebi de son yıllarda yeterli akademik personel ve fiziki koşullar sağlanmadan açılan üniversiteler ve buralara açılan yüksek kontenjanlardır. 



NELER YAPILABİLİR?

1)	Öncelikle yukarıda bahsedilen bütün maddelerle ilgili istatistiksel veriler ortaya dökülmelidir ve rakamlar üzerinden düzenlemeler yapılmalıdır.
2)	Sağlık hizmetlerinin iyileştirilmesinde ve şiddetin azaltılmasında kilit faktör hekimlerin koşullarının iyileştirilmesidir.
3)	Hekimlerin aylık baz gelirleri iyileştirilmeli, performansa dayalı sistem güncellenmelidir. Hekimlerin bu sistemi suiistimal etmemeleri açısından insani koşullarda bir minimum baraj belirlenmelidir. Her hastanede üyeleri dönüşümlü olarak değişen kurullar gerekli denetlemeleri yapmalıdırlar. Şu anda mevcut olan performans sisteminin temel problemi yapılan işlemlere atanan puanların ve mali karşılıklarının komik denecek düzeyde düşük olmasıdır. Her branştan belli sayıda hekimin bir araya gelmesi ile işlemlerin baz puanları yapılan işlemin süresi, zorluğu, gerektirdiği uzmanlık derecesi de göz önünde bulundurulacak şekilde yeniden belirlenmelidir.

4)	Her hekime belli sayıda hasta atanmalı; o vatandaşların düzenli olarak aynı hekime gitmeleri ve tedaviyi aynı kişiden almaları sağlanmalıdır. Bu sistem aile diş hekimliği şeklinde yapılabilir.

5)	Hastanelerdeki israfı azaltmak adına yardımcı personele ve hekimlere sorumluluk verilmeli, hastane içi satın alma sistemi ile her birimde kullanılan malzemelerin miktar ve masrafına göre o birime malzeme performans puan ve katkısı konularak idareli kullanım teşvik edilmelidir.


